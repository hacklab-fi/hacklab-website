---
layout: default_page
title: Hacklab ry.:n säännöt
lang: fi
---

# Hacklab ry – Säännöt

## Nimi, kotipaikka ja toimialue

### 1 §

Yhdistyksen, jota näissä säännöissä nimitetään Liitoksi, nimi on
Hacklab ry, kotipaikka Tampere ja toiminta-alue koko
maa. Epävirallisina niminä voidaan käyttää nimiä "hacklab.fi" ja
"Hacklab Finland".

## Tarkoitus ja toimintatapa

### 2 §

Liitto on poliittisesti ja uskonnollisesti sitoutumaton
yhdistys. Liiton tarkoituksena on edistää suomalaista
hacklab-toimintaa, toimia jäsentensä valtakunnallisena etujärjestönä,
toimia jäsentensä yhdyssiteenä ja tukea näiden yhteisiä pyrkimyksiä
sekä pyrkiä kehittämään ja edistämään jäsentensä tieteellisiä,
teknillisiä, taiteellisia sekä kädentaidollisia
harrastusmahdollisuuksia. Edellä mainittuun kuuluvat esimerkiksi puu-
ja metallityö-, tietotekniikka-, elektroniikka- ja
radioamatööriharrastus.

Tarkoituksensa toteuttamiseksi Liitto toimien jäsentensä
valtakunnallisena etujärjestönä:

- Harjoittaa tarkoituksensa mukaista koulutus-, tiedotus-, tutkimus-
  ja julkaisutoimintaa;
- Järjestää kokouksia, koulutus-, neuvonta- ja
  verkostoitumistilaisuuksia sekä tutustumismatkoja;
- Avustaa, ohjaa ja tukee varsinaisten jäsentensä
  tarkoituksenmukaista toimintaa toimien niiden keskusjärjestönä;
- Pyrkii yhteistoimintaan muiden Liiton tarkoitusta vastaavalla
  tavalla toimivien koti- ja ulkomaisten järjestöjen kanssa; sekä
- Ryhtyy muihin samantapaisiin jäsentensä yhteiskunnallisia,
  oikeudellisia ja sivistyksellisiä etuja edistäviin toimenpiteisiin.

Toimintansa tukemiseksi Liitto voi, hankittuaan tarvittaessa
asianmukaisen luvan:

- kerätä jäsenmaksuja,
- ottaa vastaan avustuksia, lahjoituksia sekä testamentteja,
- järjestää keräyksiä, arpajaisia, myyjäisiä, tilaisuuksia sekä
- omistaa toimintaansa varten tarpeellista kiinteää ja irtainta
  omaisuutta.

Liitto voi kuulua jäsenenä kotimaisiin ja ulkomaisiin yhdistyksiin,
joihin kuuluminen edistää Liiton tavoitteita.

## Jäsenyys

### 3 §

Liiton varsinaiseksi jäseneksi voidaan hyväksyä Suomessa toimiva oikeuskelpoinen yhdistys

- jonka säännöt ja toiminta ovat yhteensopivia Liiton toiminnan kanssa
- joka sitoutuu noudattamaan Liiton sääntöjä ja Liittoa sitovien
  sopimusten velvoitteita
- joka on merkitty yhdistysrekisteriin
- jonka toiminta on yleishyödyllistä
- joka on uskonnollisesti ja poliittisesti sitoutumaton

Kannattavaksi jäseneksi voidaan hyväksyä yksityinen henkilö tai
oikeuskelpoinen yhteisö, joka haluaa tukea Liiton tarkoitusta ja
toimintaa.

Liiton varsinaiset jäsenet ja kannattavat jäsenet hyväksyy
hakemuksesta liiton hallitus.

Jäsen voi erota Liitosta ilmoittamalla siitä kirjallisesti
hallitukselle tai sen puheenjohtajalle tai ilmoittamalla siitä
liittokokouksessa pöytäkirjaan merkittäväksi. Jäsensuhde purkautuu
kuitenkin vasta kolmen (3) kuukauden ja velvoite jäsenmaksun
suorittamiseen kahdentoista (12) kuukauden kuluttua eroilmoituksen
kirjaamisesta.

Liittokokous voi erottaa Liitosta jäsenen, joka ei täytä 1 momentissa
mainittuja jäsenedellytyksiä tai joka on laiminlyönyt §4:ssä
tarkoitetut velvollisuudet, jättänyt jäsenmaksunsa maksamatta,
rikkonut Liiton kanssa tekemäänsä sopimusta tai on huomattavasti
vahingoittanut Liittoa tai sen jäsenjärjestöä. Jäsensuhde purkautuu
erottamispäätöksen jälkeen ilman irtisanomisaikaa.

### 4 §

Liiton varsinaiset jäsenet ovat velvollisia lähettämään Liitolle
jäljennökset tili- tai toiminnantarkastajien lausunnosta ja
jäsenyhdistyksen hyväksymän toimintakertomuksen edelliseltä vuodelta,
tiedon jäsenmäärästään sekä yhteystietonsa vuosittain ennen
kesäkuun 1. päivää.

Mikäli kyseessä on jäsenyhdistyksen ensimmäinen tilikausi, riittää
velvollisuudeksi toimittaa perustamiskokouksen pöytäkirjan jäljennös
ja yhteystiedot.

## Liittymis- ja jäsenmaksu

### 5 §

Liittymis- ja jäsenmaksujen suuruuksista päättää vuosittain
liittokokous. Liittokokous voi hakemuksesta vapauttaa kokonaan tai
osittain jäsenen liittymis- tai jäsenmaksusta.

## Hallinto ja toiminta

### 6 §

Liiton päätösvaltaa yhdistyslain ja näiden sääntöjen määrittämällä
tavalla käyttää liittokokous. Liiton asioita hoitaa hallitus.

## Liittokokous

### 7 §

Sääntömääräinen liittokokous eli vuosikokous kokoontuu hallituksen
kutsusta kesä-syyskuussa. Kutsu liittokokoukseen on toimitettava
varsinaisille jäsenille vähintään 14 vuorokautta ennen kokousta
postitse tai sähköpostilla. Kokouskutsussa on mainittava kaikki
käsiteltävät asiat. Mikäli varsinainen jäsen haluaa saada jonkin asian
liittokokouksen käsiteltäväksi, on siitä ilmoitettava kirjallisesti
hallitukselle niin hyvissä ajoin, että asia voidaan sisällyttää
kokouskutsuun.

Ylimääräinen liittokokous pidetään, kun liittokokous niin päättää, tai
hallitus katsoo siihen olevan aihetta, tai vähintään yksi neljäsosa
(1/4) varsinaisista jäsenistä sitä hallitukselta kirjallisesti
erityisesti ilmoitettua asiaa varten vaatii. Kokous on pidettävä
kuudenkymmenen (60) vuorokauden kuluessa siitä, kun vaatimus sen
pitämisestä on esitetty hallitukselle.

### 8 §

Liittokokouksessa kokousedustajina toimivat varsinaisten jäsenten
valitsemat edustajat. Kullakin varsinaisella jäsenellä on yksi
edustaja, jolla on puheoikeus ja yksi ääni. Kannattavalla jäsenellä ei
ole puhe- eikä äänioikeutta. Liittokokouksen päätökseksi tulee, ellei
säännöissä ole toisin määrätty, se mielipide, jota on kannattanut yli
puolet annetuista äänistä. Äänten mennessä tasan ratkaisee kokouksen
puheenjohtajan ääni, vaaleissa kuitenkin arpa.

Vaalit toimitetaan suljetuin lipuin henkilövaalina. Vaalissa voidaan
äänestää vain ehdolle asetettuja henkilöitä. Jokaiseen vaalilippuun
tulee merkitä korkeintaan yhtä monta nimeä kuin on valittavia. Kukin
vaalilipussa mainittu ehdokas saa yhden äänen.

Kun valittavia on vain yksi, toimitetaan vaali
enemmistövaalina. Valituksi tuleminen edellyttää ehdotonta enemmistöä
annetuista äänistä. Mikäli yksikään ehdokas ei vaalin ensimmäisellä
kierroksella saa ehdotonta enemmistöä, toimitetaan toinen
äänestyskierros kahden eniten ääniä saaneen ehdokkaan välillä, jolloin
eniten ääniä saanut tulee valituksi. Mikäli äänet menevät tasan
toisella äänestyskierroksella, ratkaistaan vaali arvalla.

Kun valittavana on samanaikaisesti useampia henkilöitä, vaali
toimitetaan siten, että valituiksi tulevat määräytyvät ehdokkaiden
saamien äänien mukaisessa järjestyksessä. Mikäli äänet menevät
viimeisen paikan tai viimeisten paikkojen kohdalla tasan, ratkaistaan
valittava ehdokas tai valittavat ehdokkaat arvalla.

Kokouksen pöytäkirjan tarkastaa kaksi valittua pöytäkirjantarkastajaa
kuukauden kuluessa kokouksesta.

### 9 §

Liittokokoukseen voidaan hallituksen niin päättäessä osallistua myös
tietoliikenneyhteyden tai muun teknisen apuvälineen avulla kokouksen aikana,
hallituksen kokouskutsussa määrittelemillä tavoilla. Liittokokouksissa
voidaan antaa myös muille kuin kokousedustajille läsnäolo- ja
puheoikeus. Liiton jäsenyhdistysten jäsenille on mahdollisuuksien
mukaan järjestettävä mahdollisuus liittokokouksen seuraamiseen.

### 10 §

Liittokokouksessa käsitellään seuraavat asiat:

1.  Kokouksen avaus
2.  Valitaan kokouksen puheenjohtaja, sihteeri, kaksi
    pöytäkirjantarkastajaa ja tarvittaessa kaksi ääntenlaskijaa
3.  Todetaan kokouksen laillisuus ja päätösvaltaisuus
4.  Hyväksytään kokouksen työjärjestys
5.  Esitetään tilinpäätös, vuosikertomus ja toiminnantarkastajien
    lausunto
6.  Päätetään tilinpäätöksen vahvistamisesta ja vastuuvapauden
    myöntämisestä hallitukselle ja muille vastuuvelvollisille
7.  Vahvistetaan toimintasuunnitelma, tulo- ja menoarvio sekä
    liittymis- ja jäsenmaksujen suuruudet
8.  Valitaan hallituksen puheenjohtaja ja muut jäsenet
9.  Valitaan toiminnantarkastaja ja varatoiminnantarkastaja
10. Käsitellään muut kokouskutsussa mainitut asiat.

## Hallitus

### 11 §

Liiton asioita hoitaa hallitus, johon kuuluu liittokokouksessa valitut
puheenjohtaja ja 2–9 muuta jäsentä. Hallituksen toimikausi on
kalenterivuosi. Hallitus valitsee keskuudestaan
varapuheenjohtajan sekä ottaa keskuudestaan tai ulkopuoleltaan
sihteerin, rahastonhoitajan ja muut tarvittavat toimihenkilöt.

Hallitus kokoontuu puheenjohtajan tai hänen estyneenä ollessaan
varapuheenjohtajan kutsusta, kun he katsovat siihen olevan aihetta tai
kun vähintään puolet hallituksen jäsenistä sitä vaatii. Hallitus on
päätösvaltainen, kun vähintään puolet sen jäsenistä, puheenjohtaja tai
varapuheenjohtaja mukaan lukien on läsnä. Äänestykset ratkaistaan
ehdottomalla ääntenenemmistöllä. Äänten mennessä tasan ratkaisee
puheenjohtajan ääni, vaaleissa kuitenkin arpa.

## Nimenkirjoitus ja taloudenhoito

### 12 §

Liiton nimen kirjoittaa puheenjohtaja tai varapuheenjohtaja yhdessä
hallituksen toisen jäsenen kanssa aina kaksi yhdessä. Hallitus voi
oikeuttaa hallituksen jäsenen kirjoittamaan yksinään liiton nimen,
joko yleisesti tai tiettyä erikseen määrättyä tarkoitusta varten.

Liiton tilikausi on kalenterivuosi.

Liiton taloudenhoitoa valvovat toiminnantarkastajat, joille
tilinpäätös tarvittavine asiakirjoineen ja hallituksen vuosikertomus
on annettava viimeistään kuukautta ennen vuosikokousta ja muulloinkin
pyydettäessä. Toiminnantarkastajien tulee antaa kirjallinen
lausuntonsa hallitukselle viimeistään kaksi viikkoa ennen
vuosikokousta.

## Sääntöjen muuttaminen

### 13 §

Näihin sääntöihin voidaan tehdä muutoksia liittokokouksessa, mikäli
sääntöjen muuttamisesta on mainittu kokouskutsussa ja kolme neljäsosaa
(3/4) annetuista äänistä kannattaa muutosehdotusta
kokouksessa. Sääntömuutos on lisäksi vahvistettava toisessa, vähintään
kaksi viikkoa myöhemmin pidettävässä liittokokouksessa kolmen
neljäsosan (3/4) äänten enemmistöllä.

## Liiton purkaminen

### 14 §

Liiton purkamisesta voidaan päättää liittokokouksessa, mikäli
kokouskutsussa on mainittu liiton purkamisesta ja kolme neljäsosaa
(3/4) annetuista äänistä kannattaa purkamista. Purkamispäätös on
lisäksi vahvistettava toisessa, vähintään kaksi viikkoa myöhemmin
pidettävässä liittokokouksessa kolmen neljäsosan (3/4) äänten
enemmistöllä.

Jos Liitto purkautuu tai lakkautetaan, sen varat jaetaan Liiton
varsinaisille jäsenille niiden jäsenmäärien suhteessa, joka määräytyy
4 §:n mukaisen Liiton varsinaisten jäsenten ilmoittamien jäsenmäärien
perusteella.
